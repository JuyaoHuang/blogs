---
title: "念奴娇 · 赤壁怀古"
publishDate: 2025-12-22
description: "念奴娇 · 赤壁怀古[苏轼]"
tags: ['诗词']
language: 'Chinese'
first_level_category: "诗词分享"
second_level_category: "苏轼"
draft: false
---

念奴娇 · 赤壁怀古

苏轼 [宋代]

大江东去，浪淘尽，千古风流人物。

故垒西边，人道是，三国周郎赤壁。

乱石穿空，惊涛拍岸，卷起千堆雪。(穿空 一作：崩云)

江山如画，一时多少豪杰。

遥想公瑾当年，小乔初嫁了，雄姿英发。

羽扇纶巾，谈笑间，樯橹灰飞烟灭。(樯橹 一作：强虏)

故国神游，多情应笑我，早生华发。

人生如梦，一尊还酹江月。(人生 一作：人间；尊 同：樽)
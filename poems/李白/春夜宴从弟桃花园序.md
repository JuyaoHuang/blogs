---
title: "春夜宴从弟桃花园序"
publishDate: 2025-12-28
description: "春夜宴从弟桃花园序[李白]"
tags: ['诗词']
language: 'Chinese'
first_level_category: "诗词分享"
second_level_category: "李白"
draft: false
---

夫天地者，万物之逆旅也；光阴者，百代之过客也。

而浮生若梦，为欢几何？古人秉烛夜游，良有以也。

况阳春召我以烟景，大块假我以文章。

会桃李之芳园，序天伦之乐事。

群季俊秀，皆为惠连；吾人咏歌，独惭康乐。

幽赏未已，高谈转清。

开琼筵以坐花，飞羽觞而醉月。

不有佳咏，何伸雅怀？如诗不成，罚依金谷酒数。


- 大块：大自然
- 文章：错杂的色彩
- 季：弟弟

**创作背景**：

唐玄宗开元十五年（公元727年），二十七岁的作者 “仗剑去国，辞亲远游” 来到安陆。《春夜宴从弟桃花园序》约于公元 733 年（开元二十一年）前后作于安陆，作者与堂弟们相聚宴饮，并为之作此序文。


